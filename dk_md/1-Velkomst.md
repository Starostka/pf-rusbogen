# 1 Velkomst
##### Kære nye medstuderende,

Du sidder nu med Rusbogen 2019, og vi har glædet os til at præsentere den for dig. Rusbogen er en hjælp for dig til at få et indblik i opbygningen af DTU, både studiemæssigt og logistisk. Her kan du finde praktiske informationer om dagligdagen, livet som studerende og nogle af de muligheder, der er på DTU og gennem Polyteknisk Forening, de DTU studerendes forening.

## PF byder velkommen

Kære nye medstuderende, velkommen til Danmarks Tekniske Universitet!

Du går nu en række spændende, udfordrende og ikke mindst sjove år i møde på en uddannelse, som gør dig klar til at løse fremtidens udfordringer. På DTU og som ingeniør er det kun fantasien, som sætter grænser.

Du er blevet optaget på et universitet i verdensklasse med store forventninger til sine studerende. Ligeledes har vi studerende store forventninger til DTU. I Polyteknisk Forening arbejder vi sammen om at gøre DTU til det bedst mulige universitet.

Polyteknisk Forening (PF) er den ældste studenterforening i Danmark, og vi står stadigt stærkt. Vi repræsenterer alle studerende på DTU og sikrer et godt studiemiljø. PF administrerer S-Huset, som du kan bruge som studiested eller til en fredagsøl med vennerne. Igennem PF kan du få et stærkt socialt og fagligt netværk, der kan komme dig til gode i dit arbejdsliv, og som gør studielivet fantastisk. Jeg håber, at du vil være medlem og derved sikre de studerendes stemme. Skulle du få brug for hjælp, er du velkommen til at komme forbi PF’s sekretariat på Lyngby Campus, kontoret på Ballerup Campus eller skrive os en e-mail, så hjælper vi dig gerne.

Jeg glæder mig til at se, hvordan du og dine medstuderende kommer til at sætte præg på DTU og PF. Velkommen til og held og lykke med studierne!

På vegne af Polyteknisk Forening.

<img src="Media/Kap1_SoerensUnderskrift.png" alt="Sørens Autograf" width="300"/>

Søren Anton Kuhberg
Foreningsformand

<img class = fullWidth src="Media/Kap1_SoerenWide.png" alt="Sørens Autograf"/>

## Rektor byder Velkommen

Kære nye DTU studerende

Hjertelig velkommen til DTU og til et studie, hvor du både får teoretisk viden og rig mulighed for at være med til at løse nogle af de mange udfordringer, samfundet står over for.
Aldrig før har verden haft så hårdt brug for kreative ingeniører, der kan skabe teknologi for mennesker, så vi kan opfylde FN’s 17 verdensmål for en bæredygtig udvikling og et bedre liv for os alle sammen.

På DTU har vi lagt bæredygtighed, innovation og entreprenørskab ind i alle vores uddannelsesretninger. I løbet af din uddannelse lærer du at udtænke nye løsninger og at samarbejde med andre på tværs af fagligheder.

DTU er blandt Europas bedste tekniske eliteuniversiteter, og vi forventer meget af dig. Jeg vil ikke lægge skjul på, at det kræver hårdt arbejde at gennemføre en uddannelse på DTU, men du forlader også universitetet med én af verdens allerbedste ingeniørud dannelser i bagagen.

Og husk nu at nyde din studietid. Udnyt de muligheder vores forsknings- og studiefaciliteter i verdensklasse giver dig. Rejs ud i verden og læs et semester eller to i udlandet, og glæd dig over de mange venskaber du kommer til at knytte på tværs af nationaliteter og fagområder i løbet af din tid på DTU.

Held og lykke med studierne. Vi ses på rusturen, hvor Bachelordekanen og jeg kommer rundt og besøger jer alle sammen.

<img src="Media/Kap1_AndersBjarklevUnderskrift.jpg" alt="Rektors Autograf" width="300"/>

Anders O. Bjarklev
Rektor

<img class = fullWidth src="Media/Kap1_RektorTale.jpg" alt="Rektors Autograf"/>

## Bachelor studiestart

Det er rigtig vigtigt for DTU og Polyteknisk Forening, at du som nystartet bachelor rus på DTU får den bedste start på studiet. Derfor tilbydes du muligheden for at deltage i en introdag og tilmelde dig en rustur. Hvert år uddannes omkring 260 vektorer (rusvejledere), som vil være med til at hjælpe dig gennem dit første semester på studiet.

###### Introdag

Introdagen er din første dag på DTU. Her kommer du ud og møder dine nye medstuderende fra din studieretning, møder din vektorgruppe og bliver introduceret for nogle af de ting, som du skal bruge som nystartende på DTU.

Selve introdagen ligger den 23. august, hvilket både er før rusturene og første undervisningsdag. Du vil på dagen blive vist rundt på campus, så du hurtigt kan lære at finde vej på DTU og føler dig hjemme på dit nye studie. Henover dagen vil der også være en masse sjove, faglige og sociale aktiviteter, hvor du kommer til at samarbejde, tænke kreativt og lære dine medstuderende bedre at kende. Alle nye civil- og diplomingeniørstuderende bliver desuden budt officielt velkommen til DTU af enten rektor Anders Overgaard Bjarklev eller dekan Lars Christoffersen og formanden for Polyteknisk Forening, Søren Kuhberg.

###### Vektor-/Retningshold

Når du starter på DTU, bliver du som nystartet inddelt på et vektorhold sammen med studerende fra din retning. Et vektorhold består af omkring 8-13 russer og en vektor. På dette hold vil vektoren holde et ugentligt kagemøde, som ofte bliver afholdt i en frokostpause. Her vil du få information om, hvad der sker på DTU, samt have mulighed for at spørge din vektor til råds. Kagemøderne bliver afholdt helt indtil begyndelsen af dit 2. semester for at sikre dig den bedste mulige start.

###### KABS

KABS står for Koordinator af Bachelor Studiestarten og består af en gruppe studerende fra hver bachelorretning på DTU. På introdagen vil du møde din retningsKABS, og på rusturen vil du møde en KABS fra en anden retning - din tværKABS. KABS har hovedansvaret for alle vektorerne, og for at du får den bedste start på studiet. Du kan spørge KABS om alt, og de vil gøre deres bedste for at hjælpe.

###### Rustur

Alle nye studerende på DTU får tilbud om at komme på rustur. DTU tilbyder tre forskellige typer rusture. Den ene mulighed er 4-dages turene. På disse vil man være afsted i fire dage med tre overnatninger. 4-dages turene ligger hhv. d. 24. – 27. august og 27. – 30. august. Det er af logistiske årsager desværre ikke muligt at ønske, hvilken af de to man vil deltage i. Derudover afholdes tre weekendture, hvoraf den ene er alkoholfri. Alle weekendture ligger d. 23. - 25. august, dette betyder, at man tager afsted, når introdagen er slut. Har du lyst til at deltage i en engelsktalende rustur? Her vil du få mulighed for være afsted med nye studerende fra hele verden på en tur hvor der primært vil blive talt engelsk.

###### Tværhold

På rusturen mødes vektorhold på tværs af retningerne, hvor du vil blive sat sammen med russer fra andre retninger i et tværhold, som du er tilknyttet til på rusturen. Det betyder, at du kommer til at lære en masse studerende at kende, som læser noget andet end dig selv. Det skaber et godt grundlag for, at du kan opbygge et stort netværk og et godt sammenhold med dine medstuderende allerede fra starten af din studietid.

Du kan læse mere om bachelor studiestarten på http://studiestart.pf.dk/.

<img class = fullWidth src="Media/Kap1_OPTurGruppeBillede2019.jpg" alt="OPTurGruppeBillede"/>

## Kandidatstudiestart

Som nystartende kandidat- og udvekslingsstuderende på DTU har du også mulighed for at deltage i en studiestart for at få dig godt i gang. Der arrangeres en Introduction Week, en hyttetur og en række arrangementer i løbet af semesteret, der skal forberede dig på dit kandidatstudie - uanset om du har læst din bachelor på DTU eller ej.

###### Introduction Week

Alle nystartende kandidat- og udvekslingsstuderende får tilbuddet om at komme med til Introduction Week. Her bliver man introduceret til det at være studerende på DTU, til de studenteraktiviteter, vi har, og til Lyngby og København - alt imens man rystes godt sammen med andre nye studerende. Det er en sjov uge med fart på og med en masse varierende aktiviteter lige fra workshops i salsa til skattejagt rundt i København. Introduction week er fra d. 26. - 30. august og foregår hovedsageligt på Lyngby Campus.

###### Buddyhold

Deltagerne i Introduction Week bliver inddelt i buddyhold bestående af 10-15 studerende fra forskellige studier og nationaliteter. Hvert hold får en nuværende studerende fra DTU tilknyttet, deres Buddy. Når Introduction Week er ovre, vil du kunne blive ved med at ses med dit buddyhold, og du vil altid kunne spørge din Buddy om hjælp.

###### Hyttetur

Du får også muligheden for at komme på hyttetur i efteråret. Her kan du få en weekend fyldt med både sociale og faglige aktiviteter sammen med studerende fra forskellige retninger på DTU. Det er desuden en rigtig god mulighed for at lære nye mennesker at kende. Hytteturen foregår i år fra d. 20. - 22. september.

###### PF Master Students

Arrangørerne af kandidatstudiestarten er PF Master Students, og det er også dem, der laver events rettet mod kandidatstuderende gennem semesteret. Hvis du vil følge med i hvilke events de laver, og når de søger nye Buddies, kan du følge dem på Facebookside.

Du kan læse meget mere om kandidatstudiestarten på https://studiestart.pf.dk/master/.

<img class = fullWidth src="Media/Kap1_MasterStudyStart20181.jpg" alt="Master study start 2018"/>

___
<img class = fullWidth src="Media/Kap1_MasterStudyStart20182.jpg" alt="Master study start 2018"/>
