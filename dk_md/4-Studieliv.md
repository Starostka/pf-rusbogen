# 4 Studieliv

**Det sociale liv**

DTU er meget mere end et uddannelsessted. Uanset om man søger en brætspilsklub, en sportsklub, et sted at spille musik med sit band eller enkeltdagstiltag, som motionsløb, koncerter, årsfest eller bare et sted at drikke en øl efter sidste forelæsning om fredagen, så er det muligt. Nedenfor giver dig et indblik i alt dette og fortæller dig, hvor du kan gå hen, hvis du vil vide endnu mere.

## S-Huset

Studenterhuset, eller S-Huset i daglig tale, er et af PFs nemmest genkendelige sociale tilbud. S-Huset har tilknyttet en række faciliteter; caféemiljø, opholdsområder og studenterbarer.

<img src="Media/Kap4_S-HusetBilliard.jpg" alt="S-Huset Hygge"/>

S-Huset er altid et godt sted at slappe af mellem forlæsningerne.

S-Huset driver flere caféer, hvor man til studentervenlige priser kan købe kaffe, sandwiches og hvad man ellers har behov for, for at komme igennem dagen. Der er også billard og spil, så der er et sted at hænge ud efter studietid.

Foruden den daglige drift er S-Huset også ansvarlig for at afholdelse af PF’s koncerter, både de mindre fredagsrocks og de store ’joints’, hvor hele huset forvandles til festlokaler. I nyere tid har vi haft navne som Specktors x Nonsens, Johnny Deluxe og Duné på besøg. Koncerterne arrangeres af vores frivillige bookere, og afvikles af en kombination af et frivilligt CREW og ansatte bartendere, vagter og garderobefolk - fælles for alle involverede parter er, at de alle er studerende ved DTU.

I S-Huset afholder vi ikke kun koncerter. Der bliver også planlagt ting som tømmermændsbanko, PubQuiz, comedy night og der bliver vist større sportsbegivenheder, som Superbowl og fodboldlandskampe på storskærm. Lokalerne bliver også flittigt lånt ud til infoarrangementer, julefrokoster, beerpongturneringer og meget andet. Lokalerne kan bruges til meget, og har du nogle gode idéer, så er det bare at skrive til shusformand@pf.dk.

###### Hvor finder jeg det henne?
S-Huset i Lyngby findes i bygning 101, indgang E. I S-Huset findes både PF Sekretariatet, Kaffestuen, Pejsestuen, Læsesalen og Kælderbaren. Derudover er der PF Caféen, som ligger i bygning 306.
S-Huset i Ballerup findes ved siden af biblioteket på første sal (oven på kantinen) og Verners Kælder er at finde i øst enden af campus.

###### S-Huset Lyngby
Kaffestuen er en café hvor der kan købes både mad og drikke til studievenlige priser, med yderligere rabatter til PF-medlemmer. Det er i Kaffestuen, at der kan købes billetter til de forskellige S-Hus arrangementer. Det er også muligt at låne forskellige spil, f.eks. billard, bordtennis eller brætspil.
Pejsestuen er S-Husets loungeområde. Her findes der poolborde, bordfodboldborde og sofaer, hvor man kan sidde og nyde sin kaffe, sodavand eller øl. Fra Pejsestuen findes også udgangen til S-Husets gård, hvor man i de varme sommerdage kan sidde og nyde vejret. I S-Husets gård findes desuden den flittigt benyttede ølbowlingbane.
Læsesalen er det bagerste lokale i S-Huset Lyngby, hvor man kan sidde i fred og fordybe sig i sit studie. Lokalet er indrettet med borde og stole, så der er mulighed for gruppearbejde. Her afholdes desuden ofte events.

<img src="Media/Kap4_S-HusetLyngby.jpg" alt="S-Huset Lyngby"/>

Til Forårs Joint 2017 havde vi besøg af Dúné.

###### PF Caféen
På Lyngby er der ud over Kaffestuen en lille café i bygning 306. Denne har i stor udstrækning de samme tilbud som kaffestuen og er strategisk placeret tæt på nogle af DTU’s større auditorier, så det nødvendige kaffe-fix ikke er langt væk. PF Cafeen er lukket, indtil renovationen af bygning 306 er færdig.

###### S-Huset Ballerup
S-Huset på Ballerup er en café, ligesom Kaffestuen, hvor der er et udvalg af både mad og drikke. Det er et hyggeligt sted at hænge ud og lade op til forelæsning med spil og en PlayStation 4. Mange studerende bruger også området til at spise frokost, holde et kort kaffemøde eller drikke en øl efter vel endt undervisning.

###### Kælderbaren
Kælderbaren er lokaliseret i bygning 101 under Pejsestuen og er S-Husets bar på Lyngby campus. Her kan du finde et stort udvalg af forskellige specialøl, hvoraf mange typisk kommer fra danske mikrobryggerier, et bredt udvalg af drinks og generelt en hyggelig atmosfære. Baren er åben alle hverdage fra kl 19.00, men er som udgangspunkt lukket i weekenderne, medmindre andet er meldt ud.

###### Verners Kælder
Vemers Kælder er S-Husets bar på Ballerup campus som er lokaliseret i den østlige ende af bygningen. Dette giver rig mulighed for at benytte Ballerup Campus’ udendørsarealer til alverdens spil og lege i sommerperioden. Baren er åben fra kl 13.00 fredag og lukker først, når de sidste gæster tager hjem.

<img src="Media/Kap4_Cellarbar.jpg" alt="S-Huset Lyngby"/>

Der er godt gang i barene om fredagen!

## Aktiv i S-Huset

S-Huset har altid brug for friske kompetente folk - både som bartendere, CREW, teknikere, vagter eller noget helt andet. Så hvis du har interesse for at arrangere og afvikle events, så er S-Huset måske noget for dig.

Hver fredag i frokostpausen (12.15) mødes CREW i Kælderbaren, hvor det vil være muligt at høre om hvad CREW laver og om de kommende events og arrangementer. Der vil til mødet blive budt på kage, som ofte er hjemmelavet.

CREW tager sig af mange ting omkring events, blandt andet opsætning af scener, stå vagt ved scenen under koncerterne og, i samarbejde med PolyJoint Booking, sørge for at kunstnerne har det godt både på og af scenen. CREW vil også være at finde bag baren fra tid til anden som bartendere. Det vil være muligt selv at vælge, hvor stor en arbejdsbyrde du tager til events.

Der vil blive holdt møder hele semesteret. Hvis du ikke har mulighed for at være der om fredagen, men er interesseret i at høre mere eller være med, så har du mulighed for at kontakte CREW-formændene Jens-Theodor og Lucas Gramme på crewformand@pf.dk

<img src="Media/Kap4_CREW.jpg" alt="Crew"/>

## Fredagsbarene

Ud over S-Huset findes der mange festlige fredagsbarer på Lyngby campus, hvor der også er mulighed for at lære dine medstuderende bedre at kende. Der findes i alt fire fredagsbarer, henholdsvis Diagonalen, Etheren, Hegnet og Diamanten.

Diagonalen er 1. kvadrants fredagsbar og ligger i bygning 116 med udgang til flere grønne arealer, perfekte til en eftermiddag i solen. De er desuden kendt for deres tombola.

Etheren er en hyggelig fredagsbar på DTU lokaliseret i 2. kvadrant i bygning 208. De er både i stand til at holde kæmpe fester såsom Asti Night, men som også kan fungere som et godt sted for en mere intim fest.

Hegnet kan findes i kantinen i bygning 342, altså i 3. kvadrant. Fredagsbaren er en af de større på campus, pladsmæssigt, og der er rum til aktiviteter som beerpong og andre mere pladskrævende aktiviteter.

Diamanten er 4. kvadrants fredagsbar som findes i bygning 414. Baren er kendt for den berygtede drink, en “Usleben Diamant”, og for deres lykkehjul hvor du kan være heldig at vinde gode tilbud.

<img src="Media/Kap4_Bar kort.png" alt="Kort over barene"/>

## Events

PF afholder hvert år mange events, og flere af dem er traditionsfyldte og tilbagevendende. Her kan du se et udpluk af dem. Koncerter og musikarrangementer finder du information om under S-Huset, da det er dem der står for alt dette. Alle begivenheder bliver løbende lagt op på PF’s og S-Husets Facebooksider, og de kan ligeledes findes i vores eventkalender både på www.pf.dk/studieliv/eventkalender og i vores app. Vil du gerne være med til at stå for et event, eller har du en god idé til et nyt event er du altid velkommen til at kontakte PF’s bestyrelse på bestyrelse@pf.dk.

<img src="Media/Kap4_Kronparret.jpg" alt="Kronparret til årsfesten"/>

## Årsfest

Hvert forår afholdes der Årsfest hvor både kongelige, ministre, studerende og ansatte inviteres med. Festen starter med en akademisk del bestående af officielle taler, uddeling af hædersbevisninger og PF’s kåring af årets underviser. Herefter er der festmiddag, les lanciers, dansk og live musik til langt ud på natten.

<img src="Media/Kap4_Revy2017.jpg" alt="Revyen 2017"/>

## Revyen

Den årlige PF revy er en satirisk og underholdende forestilling, som skildrer de studerendes liv på DTU. Revyen er bygget op af en masse sketches, sange, danse, rekvisitter og videoer, som tilsammen gør grin med aktuelle emner på DTU. Skuespillere, dansere, musikere, lys- og lydmænd, sangere, koreografer mf. garanterer et brag af et show.

<img src="Media/Kap4_Fodbold.jpg" alt="Fodbold"/>

## Fodboldturnering

Hvert år i juni afholder PF en fodboldturnering. Der er ligaer på to niveauer så du kan stille et hold med dine venner lige meget hvor gode jeres fodboldevner er. Hvis du lige præcis gik glip af at komme med på landsholdet kan du stille op i Prof League. Hvis du derimod bare synes det er lidt hyggeligt at sparke til en bold i ny og næ, så er Beginners League en liga med plads til alle.

<img src="Media/Kap4_Skituren.jpg" alt="Skituren"/>

## Skituren

Hvert år i vinterferien rejser DTU studerende af sted til en uge i sneen. Alle velkomne, og der afholdes masser af festlige events under turen. Tidligere har vi taget til Avoriaz, Sestriere og Val Thorens. Rejsen strækker sig fra sidste fredag i 3-ugers perioden i januar og har hjemkomst søndagen inden semesterstart.

<img src="Media/Kap4_SSF1.jpg" alt="Sensommerfest"/>

## Sensommerfest

Årets største fest bliver afholdt i den første semesteruge. Der opstilles telte ude foran bygning 101, hvor de forskellige retninger finder sammen og laver temafester. Det hele starter ud med middag i de respektive telte efterfulgt af én stor fest med barer og musik i alle teltene alt sammen planlagt af studierådene.

<img src="Media/Kap4_Banquet.jpg" alt="Banquet"/>

## Banquet

Hvert efterår fejrer PF sine frivillige med en stor middag og efterfølgende fest. I løbet af aftenen er der masser af underholdende indslag, og så bliver de frivillige, der har lagt en ekstra stor indsats for foreningen det sidste år hædret med priser. Det er en aften, hvor vi mødes og fejrer alle dem, der gør, at foreningen fortsat står stærkt på DTU.

<img src="Media/Kap4_Userioese.jpg" alt="Useriøse motionsløb"/>

## Motionsløb

I ugen op til efterårsferien afholdes der to motionsløb. Torsdag afholdes det seriøse motionsløb, hvor der løbes 5 km rundt om Lyngby Campus. Fredag afholdes det useriøse motionsløb, hvor flere hundrede mennesker, gerne iført udklædning, mødes og “løber” fra fredagsbar til fredagsbar på Lyngby Campus.

<img src="Media/Kap4_Surfcamp1.jpg" alt="Surfcamp"/>

## Surfcamp

I sommerferien tager en lille gruppe DTU-studerende sydpå for at nyde bølgerne. Tidligere har turen gået til Marokko og Portugal, og uanset om du er helt nybegynder eller bare gerne vil finpudse din stil, så er det turen for dig. Vi tilbyder altid muligheden for undervisning og laver hyggelige aktiviteter på turen.

<img src="Media/Kap4_LAN.jpg" alt="Lan"/>

## Lan

To gange om året, i påsken og efterårsferien, afholdes LAN. Her kan man komme og spille i flere dage i træk, og der bliver som regel afholdt turneringer i spil som Counter Strike, Hearthstone og League of Legends. Det er dage, hvor der ikke er meget søvn, men derimod masser af hygge, fællesskab og stort indtag af snacks.
## DTU Sport

DTU Sport er en forening, der har fået overdraget det overordnede ansvar for idrætsudøvelsen på DTU. Den henvender sig kun til ansatte og studerende. På DTU Sports hjemmeside ses en oversigt over, hvilke sportsklubber der er, samt hvilke sportsfaciliteter, der tilbydes.

DTU Sports egne sportstilbud udbydes ved hver semesterstart. Tilmelding og betaling sker via DTU Sports hjemmeside. Der annonceres om sportstilbud før hvert semester på hjemmesiden og på Facebook siden.

**DTU Fitness:**

På balkonen i bygning 101B (DTU-hallernes vest- og sydside) er der indrettet fitnesscenter på 400 m2. Faciliteter står til rådighed alle dage kl. 05.00-22.45 året rundt undtagen ved eksamen, Årsfest og lignende.
DTU Fitness er de DTU-studerendes og ansattes fitnesscenter. Vi arbejder ud fra den filosofi, at det er brugerne, der ved hvordan centeret skal være, men vi forventer så også, at man tager fælles ansvar, behandler maskinerne ordentligt og rydder op efter sig selv

<img src="Media/Kap4_DTUFitness.png" alt="DTU Fitness Lyngby Campus"/>

DTU Fitness på Lyngby Campus

## Diplom Fitness

Diplom Fitness er en forening på DTU Ballerup Campus, der drives af frivillige studerende, og som giver de studerende på Ballerup Campus mulighed for at dyrke fitness. Et medlemskab er en oplagt mulighed for at møde andre studerende og for at blive den største på Campus!

Træningsfaciliteterne består af et styrkerum, hvor der kan løftes tunge vægte, et træningsområde hvor der kan dyrkes funktionel styrketræning og konditionstræning og et omklædningsrum med bad. Medlemmer har adgang til disse træningsfaciliteter alle døgnets timer.

Medlemsprisen er 400 kr. pr. semester, og pengene bliver brugt til fornyelse af udstyr, vedligeholdelse af lokaler samt sociale arrangementer til fordel for foreningens medlemmer.

Et medlemskab kan købes via boghandlen på Ballerup Campus, og indmeldingsperioden er de to første måneder af semesteret. Læs mere på foreningens facebookside: facebook.com/DiplomFitness/

Bestyrelsen ønsker alle nye studerende en fantastisk studiestart!

<img src="Media/Kap4_Diplom fitness.png" alt=""/>

Diplom Fitness på Ballerup Campus

## Ulykkesforsikring

Som studerende på DTU bliver du dækket af DTU’s ulykkesforsikring ved ulykker på Lyngby eller Ballerup Campus eller i forbindelse med studierelevant ekskursion. For 144,65 kr. årligt kan du udvide denne til at gælde udenfor DTU.

PF og DTU forsikrer alle studerende ved DTU mod ulykker, gratis, så længe det foregår på DTU eller i forbindelse med en studierelevant ekskursion. PF har sørget for en tilkøbsmulighed til denne forsikring.

For blot 144,65 kr. om året udvides ulykkesforsikringen til at gælde hele Danmark, Færøerne og Grønland, samt midlertidige ophold i hele verden. Dermed opnås en fuldtids ulykkesforsikring, der dækker, hvad enten det er skiløb, fald ned af trapper eller andet du måtte komme ud for.

Police og girokort kan findes her https://www.pf.dk/studieliv/ulykkesforsikring, og ellers det kan hentes på PF’s sekretariat. Forsikringen er fuldt på højde med andre forsikringer, og du skal blot huske at indbetale pengene en gang om året. Ulykkesforsikringen har fast udløbsdato d. 1. november, uanset hvornår du tegner den, men er alligevel ekstremt billig.

<img src="Media/Kap4_PFskitur2017.jpg" alt="PF Sktitur 2018"/>

PF Skitur 2018

## DTU ScienceShow

Kunne du tænke dig et unikt studiejob? DTU ScienceShow er en gruppe af studerende på DTU, der arbejder for at fremme en generel interesse for naturvidenskab. I praksis foregår dette ved at lave shows bestående af spektakulære fysik- og kemiforsøg ledsaget af tankevækkende forklaringer.

Showene bliver primært udført for skole- og gymnasieklasser, men også til naturvidenskabsfestivaler og en sjælden gang i udlandet - senest i Finland og i Indien.

Ud over showene involverer arbejdet også udvikling af nye forsøg, promovering, planlægning af interne sociale arrangementer og diverse andre små opgaver. Du kan derfor udvikle kompetencer i blandt andet organisation og formidling samt indgå i et tæt socialt fællesskab af engagerede og energiske DTU-studerende.

Ansøgningsfristen er slut september, og der søges nye medlemmer fra alle studieretninger. Følg DTU ScienceShow på Facebook og Instagram, hvis du vil vide mere!

<img src="Media/Kap4_DTU Science.jpg" alt="DTU Science"/>

DTU Scienceshow forestilling

## Klubber

PF giver dig adgang til en lang række klubber, der som regel mødes en gang om ugen. Der er både klubber på Lyngby og Ballerup Campus, og der er både studerende og tidligere studerende med.

Lige nu findes der fx Keramikklubben, Anvendt Træ og Metal (ATM), PF E-sport, Polyteknisk Radiogruppe (PRG), PolyMus og mange flere. Du kan se en komplet liste over de klubber der findes på https://www.pf.dk/studieliv/klubber. Findes der ikke en klub til lige præcis din hobby, er det altid muligt at oprette en ny klub - bare kontakt PF’s bestyrelse for mere information på bestyrelse@pf.dk.

<img src="Media/Kap4_PFantasy Dome.jpg" alt="Fantasydome"/>
<img src="Media/Kap4_PF-Bryghus.png" alt="PF Bryghus"/>
<img src="Media/Kap4_PF-Esport.png" alt="PF Esport"/>
<img src="Media/Kap4_Foto.jpg" alt="Foto"/>
<img src="Media/Kap4_Vinsmagning.jpg" alt="Vinsmagning"/>
