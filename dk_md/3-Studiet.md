# 3 Studiet

##### Dit nye studie, året og studiehjælp

I starten kan det være indviklet at forstå, hvorfor studiet er bygget op, som det er. I virkeligheden er det ret enkelt, og du vil, ligesom os andre, hurtigt komme ind i rutinen. Indtil da har vi lavet en beskrivelse af skemastrukturen, studieårets opbygning, ECTS-point systemet og kurser. Derudover vil du kunne læse om, hvor du søger hjælp og svar på dine spørgsmål vedrørende dit studie og dit liv som studerende.

## Velkommen til DTU

Et ingeniørstudium med mange muligheder

Ingeniørstudiet er et fuldtidsstudium, og på DTU lægges der vægt på at skabe fleksible rammer for et godt studieforløb. På DTU er der mange muligheder for at engagere sig i løbet af studiet, f.eks. ved projekter i samarbejde med virksomheder, deltagelse i studenterkonkurrencer, udlandsophold og aktiviteter med fokus på innovation og entreprenørskab, så som hos DTU Skylab. Brug de muligheder, der er undervejs - så står du stærkt, når du skal starte din karriere som ingeniør.

Det fleksible studieår

DTU har et fleksibelt studieår, som giver dig gode muligheder for at tilrettelægge dit studium. Studieåret består af to 13-ugers undervisningsperioder (forår og efterår), og fire 3-ugers perioder i hhv. januar, juni, juli og august. Perioderne i juni, juli og august udbydes som sommeruniversitet, og særligt kurserne i juli og august kan bruges til at studere på en anden måde end ellers: her kan du f.eks. arbejde med forskningsfordybelse eller tilmelde dig kurser med aktiviteter udenfor de vante rammer på campus.

Et studiemiljø i verdensklasse

DTU har fokus på de studerendes trivsel, et attraktivt campusliv og et godt læringsmiljø. Som studerende har du mange muligheder for at få direkte indflydelse på studiemiljøet på DTU.

I DTU’s studiemiljøfond, Noget-for-noget-fonden, kan du og dine medstuderende søge om penge til at forbedre nærstudiemiljøet, hvis I har en god idé til nye tiltag eller faciliteter.

Hvert år kan DTU’s studerende indstille undervisere til prisen som Årets Underviser. Prisen er stiftet for at sætte fokus på undervisningskvalitet og for at anerkende undervisere, der i særlig grad brænder igennem i deres undervisning.

<img class = fullWidth src="Media/Kap3_BallerupIndgang.jpg" alt="Ballerup Indgang"/>

Indgangen til Ballerup Campus.

## Opbygning

###### Studieårets gang
Studieåret på DTU består af to semestre: et efterårs- og et forårssemester. Hvert semester indledes med en 13-ugers periode, der efterfølges af en eksamensperiode, og til slut kommer
3-ugers perioderne.

I 13-ugers perioden følger man typisk 3-6 kurser, alt efter kursernes størrelse. 13-ugers perioderne starter den mandag, der ligger nærmest den 1. september og den 1. februar.

Eksamensperioderne, der normalt varer ca. 3 uger (inklusive læseferie), ligger i december, maj og august. Eksaminernes placering afgøres af, hvilket skemamodul et kursus har ligget i, og er derfor kendt allerede ved kursustilmeldingen.

3-ugers perioder er kursusperioder, der ligger umiddelbart efter eksamensperioden i henholdsvis januar og juni måned. Her bruger man fuld tid på ét kursus, og har mulighed for at fordybe sig. Det er derfor ofte øvelseskurser eller projektkurser, man tager i 3-ugers perioden. DTU udbyder desuden sommeruniversitet med mulighed for 3-ugers kurser i juli og august. Tilmeldingsfrister, start- og slutdatoer for de enkelte perioder kan findes på https://www.inside.dtu.dk/da/undervisning/regler/regler-for-undervisning.

###### Ferier og fridage
Generelt afholdes lige så mange ferieuger og helligdage som på ungdomsuddannelserne.  Sommerferien er dog en del længere og varer ca. 9-10 uger. Efterårsferien afholdes i uge 42, mens vinterferien afholdes i uge 4 eller 5, alt efter placeringen af 3-ugers perioden i januar og semesterstart. Oversigt over ferie og fridage kan findes på Inside.

###### ECTS-point
Alle kurser’s omfang defineres ud fra skalaen European Credit Transfer System (ECTS). Et normeret års studier svarer til 60 ECTS-point.

Hvor mange point, et kursus giver, afhænger af, hvor mange timer den gennemsnitlige studerende skal regne med at lægge i kurset. Timetallet inkluderer både den tid, der bruges til at følge undervisningen, tiden til forberedelse, eventuelt rapportskrivning, eksamen og lignende. En tommelfingerregel er, at hvis der er planlagt 4 timers skemalagt undervisning, skal der bruges 4-5 timers forberedelse og/eller efterfølgende opgaveregning pr. uge.

1 ECTS-point svarer til ca. 28 timers arbejde, og for ét kursus i en 13-ugers periode betyder det derfor, at den gennemsnitlige studerende skal regne med en arbejdsindsats svarende til 9-10 timer om ugen pr. 5 point.

Projektperioden på 3 uger i januar og juni regnes desuden som 5 point, da man her har ét kursus på fuld tid.

###### Kurser
På DTU udbydes omkring 1.200 kurser om året indenfor stort set alle aspekter af det teknisk-naturvidenskabelige fagområde. Kurserne udbydes af DTU’s institutter, og selv om nogle institutter byder mere indtil den enkelte retning end andre (f.eks. er der mange kurser fra instituttet DTU Byg på bygningsingeniøruddannelserne), så består den enkelte uddannelse altid af kurser fra flere forskellige institutter.

Som civilingeniørstuderende kan du vælge mellem samtlige civilingeniør-kurser, mens du som diplomingeniørstuderende kan vælge frit blandt de kurser, der er godkendt i din studieordning.  Studieordningen er de regler, der gælder for din uddannelse, og de kurser, du skal bestå undervejs. Alle DTU’s studieordninger og kurserne, hvor hvert kursus har en kursusbeskrivelse. I denne beskrivelse kan du blandt andet finde kursets eksamensform, arbejdsbelastning (antal point), materiale, læringsmål, forudsætninger og kontaktoplysninger på den ansvarlige underviser, hvis du skulle have nogle spørgsmål, der ikke kan besvares via kursusbeskrivelsen.

Dertil kommer Studieplanlæggeren - hvor du både skal lave en studieplan og melde dig til kurser.

###### Kursuskvalitet og evaluering
På DTU arbejdes der aktivt for at sikre en høj kvalitet i undervisningen. Som en del af det arbejde gennemføres der en online evaluering efter hver 13- og 3-ugers periode. Evalueringerne bliver efterfølgende læst af Institutstudienævnet (ISN) på det institut, der udbyder kurserne. Halvdelen af Institutstudienævnets medlemmer er studerende på instituttet, hvilket sikrer, at de studerende bliver hørt, og at der bliver fulgt op på problemer og mangler i kurserne. For at sikre høj kvalitet af kurserne er det vigtigt, at alle studerende deltager i evalueringerne, så besvarelserne repræsenterer de studerendes oplevelser.
## Modulstruktur

I 13-ugers perioden følges en modulstruktur med to til tre moduler pr. dag. Hvert modul er på 4 timer adskilt af 1 times pause (se nedenstående skema).

Der er seks skemagrupper med hver to moduler om ugen - med undtagelse af tirsdag hvor der også ligger et aftenmodul. Skemagrupperne har hvert et nummer, som kan ses nedenfor. Fordelingen af numre kan måske virke lidt forvirrende, men som alt andet på DTU er den lavet ud fra et velovervejet system. Fordelingen af numre sikrer, at et 10 points kursus har undervisning to gange om ugen: den ene gang vil være en formiddag og den anden gang en eftermiddag. Desuden vil der være minimum to dage imellem de to undervisningsgange. Det sikrer, at du som studerende får tid til at forberede dig til begge moduler i kurset.

Undtagelsen af dette system er skemagruppe 5, der ligger hele onsdag. Denne skemagruppe er oprettet for, at der kan afholdes kurser, der varer en hel dag. Eksempelvis kan det være en fordel, når tidskrævende forsøg skal gennemføres.

Hvert modul i dagtimerne har udover et tal også et bogstav, hvor første halvdel af ugen kaldes A og den anden halvdel B.

5 points kurser fylder kun en halv skemagruppe (et enkelt modul pr. uge).

Derudover benyttes bogstaverne E for ”efterår” og F for ”forår”, så kurser, der kun afholdes om efteråret eller foråret, kan adskilles. Hvis et kursus for eksempel ligger i ”E2”, betyder det, at kurset er på 10 point og ligger i skemagruppe 2 om efteråret, hvor undervisningen vil finde sted mandag fra kl. 13.00 til 17.00 samt torsdag fra kl. 8.00 til 12.00. Tilsvarende er ”F5A” et forårskursus på 5 point placeret onsdag formiddag.

<img src="Media/Kap3_ModulStrukturSkema.jpg" alt="ModulStrukturSkema"/>

## Studieinformation

###### Studieinformation
Studieinformationen (Lyngby campus) og Studiecenteret (Ballerup campus) er de steder, hvor du som studerende kan få hjælp med alle de forhold, der ikke omhandler den faglige del af dit studium. I Studieinformationen/Studiecenteret er tre funktioner samlet bag én dør: Studieadministration, SU-kontoret og Studievejledningen. På den måde er det nemt at få svar på dine spørgsmål i forbindelse med dit studium på DTU. De kan hjælpe dig med alt fra SU-spørgsmål, karakterudskrifter, hjælp til studieplanlægning og mere viden om, hvor du finder svar på alle dine spørgsmål.

###### Placering og åbningstider
Du finder Studieinformationen på Lyngby campus i bygning 101A lige ved siden af receptionen. Studiecenteret på Ballerup Campus ligger i lokale D1.01 lige ved siden af hovedindgangen.
Studieinformationen/Studiecenteret har åbent for personlig henvendelse i hele 13-ugers perioden, eksamensperioden og i 3-ugers perioderne i januar, juni og august, men har lukket i de undervisningsfrie perioder, f.eks. efterårs-, jule- og påskeferien samt i juli måned.

###### Studieadministrationen
Studieadministrationen er en del af Studieinformationen og Studiecenteret. Du kan henvende dig hos Studieadministrationen, hvis du har spørgsmål om studieadministrative forhold, f.eks. kursus- og eksamenstilmelding, password til DTU’s IT-systemer, studiekort, karakterudskrift m.m. Studieadministration har et tæt samarbejde med institutterne og kan være behjælpelig med at skabe en god kontakt mellem dig og dit institut. Studieadministrations åbningstider kan findes på https://www.inside.dtu.dk/Undervisning/Faglig/Vejledningstilbud/Studieadministration. Hvis du skriver til Studieservice, er det vigtigt, at du skriver fra din DTU-mail.

###### SU-kontoret
SU-kontoret vejleder alle DTU-studerende om SU-reglerne og behandler ansøgninger om SU, SU-lån, ungdomskort, udlandsstipendium samt tillæg af SU-klip. Har du spørgsmål til din SU, skal du derfor kontakte SU-kontoret. Du kan skrive til SU-kontoret fra din DTU-mail på e-mailadressen su@adm.dtu.dk, eller du kan kontakte SU-kontoret telefonisk eller ved personlig henvendelse. Du kan se SU-kontorets åbningstider på https://www.inside.dtu.dk/da/undervisning/faglig/vejledningstilbud/su-kontoret.
Skal du ændre i din SU, skal du selv gøre det via minSU på www.su.dk. På minSU kan du også se dine nuværende SU-forhold, samt hvor langt en eventuel ansøgning er kommet i systemet.

###### Studievejledningen
I Studievejledningen arbejder ældre studerende og færdiguddannede akademikere som studievejledere. De kan hjælpe dig med de spørgsmål, der kan opstå i forbindelse med planlægning og gennemførsel af dit studium, hvordan du tolker de gældende regler for din uddannelse og hvordan du skal agere i forbindelse med merit- og dispensationsansøgninger samt klagesager. Du kan altid tale med dem, hvis du har problemer af mere personlig karakter, eksempelvis ved stress, depression eller hvis du oplever ubehagelige eller krænkende situationer. Desuden er det altid er en god idé at tale med Studievejledningen, hvis du overvejer at søge orlov, skifte uddannelse eller afmelde dig dit studium.
Alle studievejlederne har tavshedspligt, og du kan tale med dem om både store og små udfordringer, der vedrører dit uddannelsesforløb. De vejleder inden for alle DTU’s uddannelser, og du er altid velkommen til at kontakte dem, hvis du har spørgsmål eller overvejelser om din uddannelsessituation.
Du kan få kontakt til studievejledning ved personlig henvendelse, over telefon eller via e-mail.

Studievejledningens kontaktinformationer og åbningstider kan findes på https://www.inside.dtu.dk/Undervisning/Faglig/Vejledningstilbud/Studievejledningen.

<img class = fullWidth src="Media/Kap3_Studieinformationen.jpg" alt="Studieinformationen"/>

Administrationen på Lyngby Campus, hvor man også finder Studieinformationen.

## Præsten

Studenterpræst Jørgen Bo Christensen er ansat ved Lundtofte kirke, men har DTU som sit daglige arbejdsområde. På DTU bliver præsten især brugt til personlige samtaler eller samtaleforløb.Derudover kan du deltage i en studiekreds, og hvis du ønsker at være med til at arrangere foredrag, er du velkommen til at henvende dig.

Samtalerne kan handle om sorg, hjertesorger, ensomhed, identitet og eksistentielle valg, om tro, angst og om stress og depression. Intet problem er for lille, og man behøver ikke at være religiøs for at gøre brug af tilbuddet. Samtalerne kan være enkeltstående, men strækker sig typisk over en til tre måneder.

Sammen med Anita B. Bennetsen, der også er præst, tilbyder studenterpræsten mulighed for at deltage i en sorggruppe, og der vil også blive oprettet en gruppe for studerende med stressproblemer.

Præsten stiller desuden et bederum til rådighed for alle studerende der måtte ønske det, uanset tro.

Med hensyn til gudstjenester, så holder præsten gudstjeneste i Lundtofte kirke og i Geels kirkesal om søndagen kl. 10.30. Han står derudover til rådighed for studerende, der vil vies eller have et barn døbt.
## Studenterrådgivningen

Her kan du søge social, psykologisk og psykiatrisk rådgivning, når du oplever problemer, der forstyrrer din hverdag som studerende - som akademiske spørgsmål, sociale spørgsmål eller psykiske problemer fx eksamensangst, ensomhed, stress/udbrændthed. Tjenesten er fortrolig, gratis og bemandet af psykologer, socialarbejdere med psykoterapeutisk træning og psykiatrisk specialiserede læger.

De har kontor på PF gangen på 1. sal i bygning 101E på Lyngby Campus hvor de har en fast psykolog. Her kan du få private 1 til 1 samtaler med personen hver fredag, men husk at booke tid (på telefon). Derudover afholder de workshops i løbet af året.
## Trivsel på studiet

DTU har et ansvarligt undervisnings og arbejdsmiljø, hvor trivsel og åbenhed prioriteres. Alle aktiviteter på DTU er baseret på et ligeværdigt og respektfuldt samarbejde, både blandt de studerende og medarbejderne. Dette er DTU’s forventning til alle, såvel studerende som medarbejdere

Hvis du oplever krænkende adfærd og har brug for hjælp på DTU, kan du henvende dig til:

***

Studievejledningen

E-mail: studvejl@adm.dtu.dk

Tlf.: 45 25 11 99
***

Studenterrådgivning

Tlf.: 70 29 75 00

www.srg.dk

https://www.inside.dtu.dk
***

Polyteknisk Forening (PF)

E-mail: social@pf.dk

Tlf.: 77 42 44 93
***

DTU’s psykologrådgivning

E-mail: psykologhjaelp@dtu.dk

Tlf.: 45 25 73 73

***
Studiechef

Jørgen Jensen

E-mail: studiechef@dtu.dk

Tlf.: 24 92 16 99

***
Studenterpræsten

Jørgen Bo Christensen

E-mail: pastor@pf.dk

Tlf.: 24 42 59 75

***
