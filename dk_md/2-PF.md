# 2 Polyteknisk Forening

##### De studerendes forening

Polyteknisk Forening, i daglig tale PF, er studenterorganisationen ved Danmarks Tekniske Universitet. Foreningens arbejde og politik bliver bestemt af de aktive i PF’s udvalg, hvor alle medlemmer er studerende. PF er involveret i stort set alle områder af de studerendes liv. Vi plejer at dele det op i tre dele - det politiske, faglige og sociale. I denne del vil du kunne læse om de tre grene af PF, hvad de gør for dig og hvordan du selv kan engagere dig.
## Introduktion

Polyteknisk Forening; en forening af de studerende – for de studerende. Det betyder, at uanset hvilke interesser du måtte have, så er PF en forening, der er der for dig. Foreningen er drevet af frivillige studerende, der engagerer sig fagligt, politisk og socialt.

Med mere end 170 år bag sig er PF også den ældste af alle studenterorganisationer i Danmark. Polyteknisk Forenings hovedmål er at repræsentere de studerende ved DTU. Foreningen arbejder også på landsplan, og det er vores mål at forbedre alle studerendes vilkår. Dette gælder eksempelvis uddannelse, studiemiljø, sociale arrangementer, boligvilkår og meget mere. Det er også PF, der arrangerer studiestarten for dig og alle de andre nye studerende, det er os, der har sørget for bedre offentlig transport mellem Lyngby og Ballerup Campus, og det er os, der kæmper for dine interesser lokalt på DTU og på landsplan ved f.eks. ved Folkemødet på Bornholm. Det fedeste er, at du også kan  blive en del af denne organisation på lige det niveau, du selv vil - som rådsmedlem, som frivillig til PF arrangementer, som del af PF’s udvalg - eller bare som medlem, da du herigennem støtter op om vores arbejde. På sekretariatet, som findes på både Lyngby og Ballerup Campus, kan du få en snak med et af foreningens bestyrelsesmedlemmer og derudover få hjælp til at melde dig ind i PF og ingeniørforeningen IDA, låne mødelokaler, få blanket til vores ulykkesforsikring og meget andet. Se mere på www.pf.dk. Åbningstiderne på sekretariatet kan du se herunder:
___
###### Lyngby

Mandag:
9.15-15.00

Tirsdag-Torsdag:
8.30-15.00

Fredag:
8.30-14.30
___
###### Ballerup

Onsdag:
9:00-13:00
___

Læs mere om sekretariaterne her: www.pf.dk/om-pf/sekretariat

## Faglig

PF arbejder for at sikre og udvikle kvaliteten af DTU’s uddannelser. Vi repræsenterer de studerende såvel formelt i universitetets vigtigste organer, som uformelt, for at sikre, at ingeniøruddannelserne er af højeste kvalitet

På det faglige plan arbejder PF for at sikre, at vores uddannelser er af højeste kvalitet. Til dels i Institutstudienævnene (ISN), hvor kursusevalueringer på de enkelte institutter gennemgås af studerende og undervisere for at finde mulige forbedringer. Dels i samarbejde med DTU’s ledelse og studieadministration, hvor vi sammen forsøger at finde de bedste løsninger på bl.a. undervisningsmetoder og eksamensformer. Som oftest foregår dette med udgangspunkt i diskussioner i fagligudvalget.

Derudover afholder PF faglige arrangementer i form af workshops og oplæg. Disse kan omhandle alt fra studieøkonomi, innovation og entreprenørskab til besøg af større personligheder fra teknologiens verden.

<img class = fullWidth src="Media/Kap2_FagligtArrangementAndreasMogensen.jpg" alt="Fagligt Arrangement"/>

Astronaut Andreas Mogensen besøgte DTU til et fagligt oplæg.

## Social

PF arbejder for at sikre og udvikle de studerendes studiemiljø, bolig- og leveforhold. Det er også os, der er ansvarlige for S-Huset, der er et samlingssted for alle studerende, samt de mange sociale arrangementer.

På det sociale plan arbejder PF for at sikre et godt studiemiljø – i den bredeste forstand. Det drejer sig både om, at faciliteterne og lokalerne på DTU er i orden, at maden i kantinen er god og at der er studiepladser, hvor man kan fordybe sig. Derudover arbejder PF med emner inden for levevilkår for studerende såsom SU, stress eller boligmangel.
PF arrangerer også et hav af sociale arrangementer såsom motionsløb, skitur, surfcamp og fodboldturnering, samt større koncerter, så du ikke kommer til at kede dig, mens du læser på DTU. Til hverdag kan du også tage forbi studenterhuset (S-Huset), hvor der er mulighed for at spille spil, spise frokost, holde et kort kaffemøde eller drikke en øl efter en lang undervisningsdag.

<img class = fullWidth src="Media/Kap2_SocialBillede.jpg" alt="Social Billede"/>

I S-Huset har PF skabet gode studiepladser til fordybelse.

## Politisk

Gennem studenterpolitik får PF indflydelse på beslutninger, der påvirker uddannelserne og studiemiljøet på DTU, så det sikres at de studerende bliver hørt, lokalt såvel som nationalt.


<img class = fullWidth src="Media/Kap2_PolitikFolketingsvalg.jpg" alt="Folketingsvalg"/>

PF stod for at arrangere en paneldebat i forbindelse med folketingsvalget.

PF arrangerer paneldebatter med politikere for at sætte relevante emner på dagsordenen og inviterer politikere forbi i forbindelse med valg. Vi deltager også i Folkemødet på Bornholm og arrangerer større åbne temamøder for at give alle studerende muligheden for at komme med deres holdninger til eksempelvis SU, studieintensitet eller uddannelsesmæssige reformer. Derudover står vores udvalg for at fastsætte PF’s holdning til mere konkrete tiltag. For eksempel fastsætter Politisk Gruppe vores holdning til 2%-besparelserne.

Vi sikrer derudover, at de studerendes stemme bliver hørt lokalt på universitetet ved at indstille repræsentanter til DTU’s bestyrelse og deres andre udvalg. I dag er vi aktivt involveret i uddannelsespolitik på alle niveauer, lige fra diskussioner omkring opbygningen af enkelte kurser og studiemiljø på DTU både inde- og uden  for forelæsningslokalerne, til større diskussioner omkring opbygningen af hele ingeniøruddannelsen og langsigtede strategier for DTU.

Om det gælder universitetslov, undervisningskompetencer, studiemiljø eller boligpolitik, så er vores beslutninger og holdninger uafhængige af partipolitik og religion.

## Studieråd

Et studieråd er en samling af studerende, der repræsenterer deres studieretnings interesser. Alle studieretninger er repræsenteret gennem et råd, og er du interesseret i at blive en del af dette sammenhold, så er mulighederne for engagement uendelige.

Studierådene er oprettet af PF og holder møde en gang om måneden, hvor der diskuteres relevante emner inden for de studerendes faglige, politiske og sociale interesser. Rådene sikrer, at retningens holdninger bliver formuleret og bragt videre, så alle studieretninger får indflydelse. Der kan blive diskuteret fagligt relevante emner og tiltag - dette kan f.eks. være afholdelse af virksomhedsbesøg, forskeroplæg eller kurser på retningen, der kan forbedres eller ændres på anden vis. Studierådene laver også sociale arrangementer, som både kan være internt for medlemmerne i rådet, eller for alle på de tilknyttede retninger. Traditionerne er forskellige for hvert studieråd, men arrangementer kunne eksempelvis være julefrokost, årlige hytteturer eller grillaftener.

Studierådene er desuden en rigtig god måde at udvide sit sociale og faglige netværk på. Du lærer andre studerende fra din retning at kende på tværs af årgange - og hvis du har lysten til mere, også studerende fra andre retninger. Derudover hygger man sig sammen i studierådene - typisk spiser man sammen inden rådsmøderne, og ofte ender møderne med en sodavand eller øl i Kælderbaren.

Studierådet er en mulighed for at følge med i hvad der foregår på DTU og for at gøre en forskel for din retning, hvad enten du synes studenterpolitik er det fedeste, eller at det kunne være sjovt at planlægge et socialt event. Møderne er altid åbne og uforpligtende, og alle er velkomne til at komme og give deres meninger til kende.

Du kan læse om hvert enkelt studieråd på www.pf.dk/Studieråd, hvor du også kan finde kontaktoplysninger på netop dit studieråd!

## Bliv Medlem

Lyder PF som noget for dig? Så læs med her.

Det at blive medlem af PF er en af de bedste måder hvorpå du kan støtte op om foreningen og de studerendes stemme på DTU. Desuden er der flere fordele som kun gælder vores medlemmer. Eksempelvis får du rabat på billetter til vores koncerter (de såkaldte Joints), du får adgang til en række rabatter i butikker i København og Lyngby og du kan eksempelvis få en kop kaffe og en muffin i S-Huset på tilbud.

Prisen for et medlemskab af PF er et engangsbeløb der afhænger af, hvor mange år din uddannelse er normeret til, om du eksempelvis har været på rustur og om du melder dig ind i en af vores rabatperioder. Som hovedregel koster det ca. hvad der svarer til 50 kr. pr. semester du er på DTU.

Har du spørgsmål omkring PF eller hvordan du melder dig ind er du altid velkommen på vores sekretariat på Lyngby eller Ballerup Campus. Det er også her du kan få et PF-klistermærke på dit studiekort, hvilket er dit bevis på at være medlem og som skal kunne fremvises for at få rabatter og fordele.

Meld dig ind i PF her.

<img class = fullWidth src="Media/Kap2_MeldDigInd.jpg" alt="PF Indmelding"/>

På PF sekreteriatet kan du melde dig ind i foreningen og snuppe et bolche.
