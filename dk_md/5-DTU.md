# 5 DTU

**De fysiske rammer**

DTU har to primære uddannelsescampusser - et i Lyngby og et i Ballerup. Bygningerne de to steder indeholder ikke kun undervisningslokaler, men også bl.a. kantiner, bibliotek og boghandel. I dette kapitel finder du en oversigt over de essentielle områder at kende på de to campusser og en beskrivelse af de vigtigste punkter. Du kan i appen finde kort over begge campusser så du kan finde vej.
## 4 bidrag til sikkerhed på DTU

Tryghed og sikkerhed på DTU er et fælles ansvar. Som studerende kan du blive bedre klædt på til at handle i akutte situationer. Start med at følge disse 4 trin.

1. Lær DTU’s evakueringsprocedure. Se videoen på dansk eller engelsk.


2. Registrér og opdatér dit telefonnummer på DTU Inside, så kan du kan modtage SMS om akut fare på DTU.


3. Tjek de røde tavler med beredskabsinformation, som hænger i alle DTU´s bygninger.


4. Reagér, hvis du ser du noget, der er farligt eller forkert.

***DTU evakueringsprocedurevideo her***

## Registrer fejl og ulykker

Med disse apps kan du nemt og hurtigt registrere fejl eller hændelser på campus, så du hurtigt kan få hjælp.

##### DTU Injury
Med DTU Injury kan du registrere, hvis du har været ude for en ulykke, eller hvis det var lige ved at gå galt – altså en nærvedhændelse.
Din registrering gør, at din sag bliver behandlet, og at DTU kan forebygge lignende hændelser i fremtiden.

`Download via App Store`

`Download via Google Play`

##### DTU Fejlrapportering
Hjælp med at fikse fejl og mangler i bygninger, udendørsområder etc., så medarbejderne i Campus Service kan fikse problemerne.

`Download via App Store`

`Download via Google Play`

##### OBS!
De to apps er uafhængige af hinanden og koblet til forskellige systemer.
En registrering i den ene app kan ikke ses i den anden.
## Ballerup

Ballerup campus er beliggende på Lautrupvang 15, 2750 Ballerup, mellem Ballerup og Herlev og ca. 13 km fra Københavns centrum. I modsætning til Lyngby Campus er alt på Ballerup Campus samlet under ét tag. Det siges derfor: ”Kan du ikke finde dit lokale og tror, du er gået for langt, så gå blot i den modsatte retning”.

##### Hovedbygning og centre

Ballerup Campus strækker sig over et område på 42.000 m2 og er opbygget af tre netværkscentre: Vest, Midt og Øst. De tre centre ligger i forlængelse af hinanden, hvor grupperegnings- og mindre lokaler ligger nord for den sammenbindende gang, og forelæsningssale og bl.a. bibliotek og administrationen ligger syd for.

Det første, du ser, når du kommer ind af hovedindgangen, er det store lyse fællesareal med højt til loftet. Her i midten af Ballerup Campus befinder Studiecentret, Boghandlen og Biblioteket sig. De Internationale Studieforløb, retningerne Eksport, Produktion, Proces & Innovation samt Center for Videreuddannelse, hører til i Uddannelsescenter Midt. På vej mod Øst ligger S-Huset og Ballerup kantinen, hvor det er muligt at spise frokost i den store, åbne aula. I Øst har Byggeri & Infrastruktur samt Center for Adgangskursus til huse. Det er også i Øst, du bl.a. kan finde Verners Kælder og de to fitnessrum.

##### Hvor kan jeg få hjælp?

I hver af de tre centre er der tilknyttet et uddannelsessekretariat. Sekretariaterne er rettet mod specifikke retninger, og det er her muligt at få hjælp angående netop din studieretning.

Udover uddannelsessekretariaterne er Studiecenteret altid behjælpelige med spørgsmål af enhver karakter, lige fra tvivlsspørgsmål omkring dit studie, udlandsophold osv., til mere personlige anliggender.

##### Det sociale
En stor del af det sociale liv på Ballerup campus udspiller sig i S-Huset eller fredagsbaren Vernes Kælder. Derudover er der flere steder på campus små torve, hvor de studerende kan slappe af, læse eller mødes med deres studiegruppe.

##### Kort
I appen kan du finde et kort over Ballerup Campus.
## Madudbud Ballerup

##### Kantinen
Kantinen på Ballerup Campus tilbyder et stort og veltillavet udvalg af mad og drikke til studentervenlige priser. Der diskes hver dag til frokost op med en stor salatbar, en lun og en varm ret samt en kold buffet og sandwiches.

###### Åbningstider
Mandag-torsdag:
7.30-15.00

Fredag:
7.30-14.00

##### S-Huset
I S-Huset overfor kantinen kan du købe sandwiches og wienerbrød, og selvfølgelig kaffe, sodavand og øl. Der findes desuden også et mindre kioskudvalg.

###### Åbningstider
Mandag-torsdag:
7.30-17.30

Fredag:
7.30-15.00

<img src="Media/Kap5_Ballerup.jpg" alt="Ballerup"/>

DTU skiltet på Ballerup campus

## Lyngby

Lyngby campus ligger i Kongens Lyngby med hovedadresse på Anker Engelunds Vej 1 og er et stort sted med ca. 100 bygninger og en omkreds på 5 km, der afgrænses af en løbesti. At finde præcis den rigtige bygning (for ikke at tale om det rigtige lokale) kan derfor være lidt af en opgave. Heldigvis er der en systematisk placering og nummerering, der gør det hele lidt nemmere.

##### Et koordinatsystem
Lyngby Campus er opbygget som et koordinatsystem med 4 kvadranter. Kvadranterne er opdelt af vejene, hvor Anker Engelunds Vej er x-aksen og avenuerne er y-aksen (se DTU kortet i app’en), og er som ethvert koordinatsystem nummereret fra 1-4.

Alle bygninger og lokaler på Lyngby Campus kan identificeres ved et trecifret nummer, undtagen auditorier, der ofte kun har et tocifret nummer. For bygninger angiver det første nummer, hvilken kvadrant bygningen ligger i. Eksempelvis tilhører bygning 343 altså 3. kvadrant. Det andet og tredje nummer beskriver, hvor i kvadranten bygningen er placeret. Når nummeret stiger, bevæger man sig længere væk fra der hvor Knuth-Winterfeldts Allé og Anker Engelunds Vej krydser (også kaldet origo i et koordinatsystem). Bygning 301 ligger derfor tæt på origo af campus, mens bygning 378 ligger i modsatte hjørne af 3. kvadrant.

For lokaler angiver det første nummer etagen. Lokale 105 er altså på 1. sal.

##### Hvor kan jeg få hjælp?
På DTU Lyngby campus er de fleste administrative opgaver samlet i bygning 101, og det er derfor oftest her, at du kan få råd og vejledning. I bygning 101 finder du for eksempel studievejledningen, studieinformationen og biblioteket.

##### Det sociale
Mange af de sociale aktiviteter på DTU Lyngby campus er centreret i bygning 101 omkring kantinen, sportshallen, S-Huset og studenterforeningen PF. Rundt omkring på DTU findes der desuden små caféer, fredagsbarer og andre sociale faciliteter.

##### Kort
I appen kan du finde et kort over Lyngby Campus.
## Madudbud Lyngby

##### Hovedkantinen
Kantinen i bygning 101 på Lyngby Campus tilbyder et stort udvalg af mad og drikke til studentervenlige priser. Madudbuddet indebærer varme retter, en frisk salatbar, en kold buffet og et stort udvalg af drikkevarer. I Hovedkantinen er der masser af bordplads til at sidde og spise sin mad ved,.

Mandag-Fredag:
11.00-14.00


##### Caféen
Caféen ligger i forbindelse med kantinen i bygning 101. Her er det muligt at stille sulten med morgenmad, frisklavede sandwich, salater samt barista-kaffe og kager.

Mandag-Fredag:
7.30-20.00


##### Øvrige kantiner
Der kan rundt omkring på Lyngby Campus være langt til bygning 101. Derfor er der selvfølgelig også kantiner i andre bygninger. Der findes kantiner i bygning 202, 220, 342 og 358. Deres åbningstider kan findes her.

##### Kaffestuen og PF-caféen
Et godt alternativ til kantinerne er Kaffestuen i bygning 101 og PF-caféen i bygning 306. Begge er drevet af S-Huset og dermed PF. Udvalget begge steder består af sandwiches, salater, morgenbrød, slik, diverse drikkevarer i form af bl.a. te, kaffe, sodavand og øl.
PF-caféen (lukket indtil renovationen af bygning 306 er færdig)

###### PF-caféen
Mandag-Fredag:
7.30-17.15

###### Kaffestuen
Mandag-Fredag:
7.30-19.00


##### Street Food
Der findes fire Street Food boder rundt om på Lyngby campus. Disse boder skiftes jævnligt ud og roterer rundt på campus. Hvor hvilke boder kan findes henne kan ses her.

##### NETTO
På Kollegiebakken 7 ligger NETTO.
Mandag-søndag
07.00-24.00
## Bibliotek

Biblioteket spiller en central rolle for studerende på DTU, ikke kun som universitetsbibliotek, men også som en del af det aktive studiemiljø.

<img src="Media/Kap5_BallerupBib.jpg" alt="Ballerup Bib"/>

Du finder DTU Bibliotek både på Lyngby og Ballerup campus. I Lyngby ligger biblioteket i bygning 101 over for studenterkantinen. I Ballerup finder du biblioteket centralt placeret i hovedbygningen.

##### Det digitale bibliotek
Du har adgang til det digitale bibliotek med millioner af videnskabelige artikler og e-bøger online – når som helst og hvor som helst. På søgesystemet www.findit.dtu.dk er det enkelt at søge på tværs af de mange elektroniske tidsskrifter, samt de mange e-bøger.

##### Det trykte bibliotek
De trykte bøger finder du dels i bibliotekets kælderen i Lyngby, dels i selve biblioteket i Ballerup. Begge steder findes en større samling fagrelevante bøger, som kan lånes med hjem. Alle lærebøger fra DTUs kurser findes også her – hvis ikke de findes som e-bøger.

##### Databar
I Lyngby tilbydes der en stor databar med pc’er, printere, scannerne mv. I Ballerup kan du låne en bærbar computer. Begge steder er dækket af DTUs trådløse net.
Studiepladser og grupperum
Både i Lyngby og Ballerup finder du studie- og læsepladser og borde til gruppearbejde, samt en række veludstyrede grupperum, som du kan booke online.

##### Studiemiljø
DTU Bibliotek byder på varierede steder at slappe af og lade op, eks. mellem forelæsningerne. Der huses desuden mange spændende udstillinger og events.

##### Vejledning og kurser
Dagen igennem kan du få hjælp og vejledning af bibliotekets personale. Du kan også træffe en aftale med en bibliotekar, så vejledningen kan tilpasses dine behov. Biblioteket tilbyder også en række kurser, som kan hjælpe dig igang.

##### Ballerup campus
Biblioteket er bemandet

Mandag-fredag
9.00–12.00

##### Lyngby campus
Biblioteket er bemandet

Mandag-fredag 8.00-20.00

Lørdag-søndag 12.00-16.00

Begge steder er der adgang med studiekort døgnet rundt alle ugens syv dage.

Se mere på hjemmesiden
www.bibliotek.dtu.dk
## Polyteknisk Boghandel

##### Specialboghandel for ingeniørstuderende

Uanset om du læser på Lyngby eller Ballerup campus, er din studieboghandel Polyteknisk Boghandel.
Her finder du alle de lærebøger, du skal bruge gennem dit studium; et rigt udvalg af supplerende litteratur og hjælpemidler samt naturligvis også blokke, ringbind, skriveredskaber og alt det andet, som du bruger i din dagligdag som studerende.

De er til for dig og gør, hvad de kan, for at gøre din studiestart nem, når det gælder bøger, bl.a. ved at indsamle information, lave boglister og ikke mindst deres populære bogpakker, som samler alle de bøger, du skal bruge på semesteret i en samlet pakke – lige til at tage under armen. Nemmere bliver det ikke.
For alle DTUs studerende er der bogpakker til 1. semester, og læser du til diplomingeniør, så er der også bogpakker på de efterfølgende 3 semestre.

De har som regel de samme bøger og pakker på lager i begge butikker – men du kan altid tjekke aktuel lagerstatus i boglisten på deres website, som du finder på adressen www.polyteknisk.dk

##### Find boghandlen
Du finder boghandlen på Lyngby Campus i hovedbygningen (101) lige ved siden af biblioteket. På Ballerup ligger den lige ved indgang 13A.
Åbningstiderne kan du se herunder.

###### Lyngby

Mandag-Fredag: 8.30-16.30

###### Ballerup

Mandag-Fredag: 8.30-15.00

##### De studerendes boghandel

Boghandlen har eksisteret siden begyndelsen af 1960’­erne, hvor studerende på Den Polytekniske Læreanstalt (nu DTU) besluttede at gøre det nemmere for alle studerende at få fat i deres undervisningsmateriale i rette tid til semesterstarten.

Boghandlen samarbejder tæt med undervisere på DTU for at sikre, at give dig information om, hvad du skal bruge på det enkelte kursus – og sikre at den rette udgave er på lager (Der er bogliste garanti: Dvs. der er garanteret, at studiebøger købt i boghandlen er den korrekte udgave og præcist den der er pensum på dit kursus.)

##### Studierabat
Som DTU studerende får du 10% rabat på alle ikke-nedsatte bøger, du køber i Polyteknisk Boghandel. Altså ikke udelukkende på dine lærebøger, men også på alt anden fag- og skønlitteratur.

##### DTU merchandise
Polyteknisk Boghanel er også officiel forhandler af DTU merchandise. Kig ind og se det store udvalg i DTU brandede artikler, f.eks. T-shirts, sweatshirts, krus, tasker og meget andet. Står du lige og mangler sidste-øjebliks gaven, er der et bredt udvalg i gode gave ideer.

##### Specialboghandel for ingeniører
Polyteknisk Boghandel er din boghandel – gennem din studietid, men i høj grad også når du er færdiguddannet ingeniør. Polyteknisk Boghandel er Danmarks største uafhængige tekniske boghandel og leverer gennem vores business to business afdeling specialiseret faglitteratur til Danmarks videnstunge institutioner og virksomheder.

##### www.polyteknisk.dk
Uden for åbningstiden henvises til www.polyteknisk.dk – boghandlens website. Her kan du med online boglisten finde ud af, hvilke lærebøger, du skal bruge til dit kursus og bestille blandt flere end 4 millioner dansk- og engelsksprogede bøger.
## Cykelservice

Gennem en ordning, som DTU har med Cykelven, kan du og dine medstuderende få repareret din cykel til studievenlige priser. De laver både reparationer på Lyngby og Ballerup Campus. Ved nærmere indformation, gå ind på www.cykelven-portal.dk/dtu.

***Cykelkort 1***

***Cykelkort 2***

## Transport

Ballerup Campus ligger ca. 13 km fra Københavns centrum, mens Lyngby Campus ca. 16 km derfra, og det er nemt at komme dertil både i bil og med den offentlige transport. Her kan du læse lidt, om de forskellige transportmuligheder til begge campusser

##### Transport fra København til Ballerup Campus
Buslinje 350S i retning mod Ballerup St. eller Malmparken kører lige til døren på Ballerup Campus og stopper undervejs blandt andet på Nørreport St., Bellahøj, Brønshøj Torv og Husum Torv. Derudover kan du tage S-togs linje C i retning mod Ballerup eller Frederikssund eller linje H også mod Frederikssund.

##### Transport fra Høje Taastrup til Ballerup Campus
Buslinje 400S i retning mod Lyngby st. stopper ca. 1,5 km fra campus ved busstoppested Ring 4/Ballerup Byvej. Derudover kører den til Ballerup St., hvorfra du kan skifte til buslinje 350S i retning mod Nørreport eller Dragør Stationsplads.

##### Transport mellem Lyngby og Ballerup Campus
I undervisningstiden kan du tage buslinjen 40E fra Rævehøjvej ved bygning 101E på Lyngby Campus til busstoppestedet Borupvang (Lautrupparken), som ligger 1 km fra Ballerup Campus. Desuden kører buslinjen 300S fra Anker Engelunds Vej midt på Lyngby Campus til Herlev Bymidte hvorfra du kan skifte til buslinjen 350S som kører til Ballerup Campus. Er du frisk, er der også mulighed for at tage cyklen. Via diverse cykelstier er der 13 km imellem de to campusser, og turen tager ca. 40 minutter.

##### Transport fra København til Lyngby Campus
Buslinjen 150S i retning mod Kokkedal St. kører fra Nørreport st. til Rævehøj på Lyngby Campus og stopper undervejs blandt andet ved Rigshospitalet syd, Universitetsparken, Ryparken St. og Tuborgvej. Derudover kører S-togs linjerne B og E mod henholdsvis Holte og Hillerød St. til Lyngby St., hvorfra du kan tage buslinje 181, 300S i retning mod Gl. Holte Øverødvej og 190 i retning mod Holte st. via Skovlyskolen.

## S-tog til København

<img src="Media/Kap5_Togkort.png" alt="Togkort"/>
